---
timestamp: 1449682578000
title: ZČU - Nette je fajn, ale máme raději Javu
slug: zcu-nette-je-fajn-ale-mame-radeji-javu
---
![](https://zlmlcz-media.s3-eu-west-1.amazonaws.com/dd9f40eb-4a68-4b9d-9b09-e59a6beec7c8/screenshot-from-2015-12-09-17-54-49.png)

Dnes jsem měl opět tu čest přednášet studentům předmětu KIV/WEB na fakultě aplikovaných věd (ZČU) o tom, jak se dají dělat webové aplikace pomocí webového frameworku. Je to vždy skvělý zážitek.

Jako vždy sedělo v publiku (doslova) pár lidí, kteří už mají s frameworkem nějaké základní zkušenosti. Ostatní jsou většinou studenti, pro které je toto první seznámení s webovým světem a právě tato přednáška je jedna z posledních - takový vrchol pomyslného ledovce. Odnesl jsem si asi dva poznatky. Prvně - následující přednáška je **moc složitá**. Kdybych prezentaci dokázal zkrátit na polovinu, tak by to bylo OK. Není třeba zmiňovat se o DI, routování atd. (*to jen spíš taková moje osobní poznámka*).

Druhý poznatek je však méně uspokojivý (i když o tom vím). Z nějakého důvodu se neustále FAV snaží tlačit Javu i na místa, kde si myslím, že nemá zase až takový smysl (tedy do webových aplikací). Každý rok se o tom na FAV rozhoří ta stejná, nikdy nekončící debata. Snažil jsem se argumentovat třeba tím, koho je potřeba nejčastěji (podle StartupJobs.cz). Jinak řečeno koho potřebujeme i my ve firmě. Fakt hodně. Abych to uvedl na pravou míru, nejsem proti Javě na FAV. Je to skvělý jazyk. Ale podle mě je prostě PHP na takový ten běžný web vhodnější. Když nad tím tam přemýšlím, tak vlastně nikdo nebyl úplně proti. Jen asi není o webové aplikace na FAV takový zájem, takže se to dále nevyučuje. O to horší je spolupracovat s absolventem, který zná pouze základy PHP. Není pak divu, že je Plzeň tak hladová po dobrých PHP programátorech.

To, že existují na této fakultě (a obecně na univerzitě) vzdělaní lidé, kteří se frameworkům brání a dokonce je zakazují je věc jiná. A tak mě napadá další otázka. **Která vysoká škola se webovým aplikacím věnuje nejvíce?** Nejde jen o to, kolik obsahuje webových předmětů, ale že se nebrání tomu, co se ve firmách skutečně používá. Já mám totiž pořád problém pochopit to, proč se někomu nelíbí framework (nehledě na značku). Protože buďme k sobě upřímní - nevěřím tomu, že dané problematice tento člověk rozumí více. Pro mě je to zatím pořád jen známka tvrdohlavosti. Asi tak stejně jako že někdo tlačí jen Nette a nic jiného. Jak jsem dnes říkal studentům - já Nette vlastně také tlačím, protože ho jako jediný framework ovládám. Jiné neumím. Ale podívejte se, kolik existuje integrací Symfony balíčků. Kdybych někde kydal na Symfony (nebo na jakýkoliv jiný framework) hnůj, tak si přijdu jako pitomec.

Možná se na to dívám úplně blbě, ale člověk, který tlačí nepoužívání frameworků podle mého nepatří mezi nejbystřejší. Stejně tak, když se některé věci straní a nemá pořádné argumenty. Že se bez framewoku naučíte lépe daný programovací jazyk? **Bullshit.** Když jsem začínal s Nette já, tak jsem PHP skoro neuměl. Naučil jsem se ho jen díky frameworku. True story.

A pokud mi ani teď nevěříte, dám vám reálný příklad. Víte kolik lidí mi dokázalo odpovědět na otázku jak se escapují proměnné v HTML? Jeden student. Nikdo už ale nedokázal vysvětlit parametry této funkce. Pokud je toto lepší přístup než použít pořádný šablonovací systém, tak to teda potěš koště...

Fuj, to jsem se ale rozohnil. Mrkněte se o čem jsem dnes povídal:

<iframe src="//www.slideshare.net/slideshow/embed_code/key/5ovazIJDcXy8xH" width="752" height="462" frameborder="0" marginwidth="0" marginheight="0" scrolling="no" style="border:1px solid #CCC; border-width:1px; margin-bottom:5px; max-width: 100%;" allowfullscreen> </iframe>

:)